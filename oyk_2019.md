
## Mustafa Akgül Özgür Yazılım Yaz Kampı 2019

2019! Geçtiğimiz günlerde Yaz Kampı’nın 10. su düzenlendi ve ben sadece bu sene katılabilme imkanını buldum. En büyük keşkem daha önce kampı duyup, başvurmuş olmaktı.

**Akademik Bilişim 2019**

Şubat 2019 da katıldığım Akademik Bilişim’de Php ve MySQL ile Web Programlama 1.Düzey eğitimine katıldım. Benim için inanılmaz verimli 4 gündü. Sadece veritabanı eğitimi olmamasına rağmen veritabanına dair birçok şey öğrenmiş, ve artık onları uygulayabiliyor hale gelmiştik. PHP, HTML, CSS ile web sitesi tasarlayabiliyorduk.

15 günlük yaz eğitiminde üstüne birçok bilgi katabilecek, bildiklerimi daha iyi pekiştirebilecektim. Bunu düşünerek de 2019 Yaz Kampı’nda PHP ile Web Programlama 1.Düzey eğitimine katıldım.

Nuri Hocamız her zamanki gibi bize sadece PHP’yi değil, sektörü, bilgi paylaşımının önemini, kod yazmayı sevdirecek işimizi kolaylaştıracak aşırı eğlenceli eklentileri kullanmayı da göstermişti.

**Peki 15 gün siz ne yaptınız? Nasıl bıkmadınız? Yorulmadınız mı? 15 gün sabahtan akşama kadar eğitim mi olur kardeşim?**

15 gün eğitim mi!?!?!

15 gün sabah 7 de uyanıyorsun, akşam 10 da geri odana dönüyorsun ve bir de gün boyu yaptığınız işleri tekrarlaman gerekiyor(tabii bu kısım isteğe bağlı). Hangi birimiz sabahtan akşama bu kadar derse katlanabilir ki? Belki 1 bilemedin 2 kişi. Ama burda böyle olmuyor çünkü ders olarak görmüyorsun. Kendini geliştirdiğin, beynindeki bilgi açlığını yatıştırmaya çalıştığın, o bu zamana kadar olan bilgiye susamışlığı gidermeye çalıştığın bir ortam. Öğlen yemek yediğin masada daha önce hiç tanımadığın, belki senden çok uzak, senin bilmediğin birçok bilgiye sahip insanlarla sadece karnını doyurmuyorsun… Sadece öğrenmiyorsun aynı zamanda da öğretiyorsun. Senin bildiğini bilmeyen mutlaka birileri oluyor ve sen o bilgiyi aktarmanın mutluluğuyla kendini daha çok öğrenmeye teşvik ediyorsun. Akşam kafelere gidip birer kahve içelim diyorsun, otobüse bindiğin dakika başlıyor kulağına fısıldamalar. Aslında sen kulak misafiri oluyorsun ama olsun, ol da zaten. Her eğitime katılmak mümkün değil, ama yanında olan bilgiyi almak mümkün! Orda eğitim veren insanlardan tutun da , daha önce eğitime gelmiş veya başka bir eğitimde olan insanlara…konu ne olursa olsun birinin mutlaka bir bilgisi var. Yan yana durduğun -belki başka sınıfta başka eğitim alan insanlar- “Böyle bir site var bu bilgileri paylaşıyor, biliyor musun? Ben şu sorunu şöyle çözdüm? Ben böyle bir hata almıştım…” gibi devamı gelebilecek binbir çeşit konuda konuşuyor ve sen kulak misafirliğinden bunları da öğreniyorsun. Bildiğin bir şey varsa dönüp söylüyorsun ve sosyal ortamın bilgi aktarımına şahit oluyorsun. Kimse de sana demiyor ki sen kimsin? Orda ismini bilmesen de herkes arkadaş. Çünkü ortak değerleri, ortak amaçları paylaşıyorsun: BİLGİ.

#### Neden Buradayız?

“Komşumuzun çocuğuna değer veriyorum. En basiti olarak ona nasılsın diye soruyorum. Sen yaparsın, bunlarda yeteneklisin gibi onunla ilgileniyorum. Çünkü ben şuna inanıyorum: ben o bireyi kurtarırsam, sizler birer bireyi kurtarırsanız ülke iyiye gider. Eğer burada bir şeyler anlatıyorsak bir maddi çıkarımız yok. Peki neden yapıyoruz bunları? Bir düşünün burada 30 kişiyiz; hepimizin belki kardeşi, bir arkadaşı var. Eğer ben size bir şeyler öğretebilirsem, siz çevrenizdekilere bir şeyler öğretebilirseniz bu ülke iyiye gider. Eğer ülke iyiyse, hepimiz iyiyiz.” -Nuri AKMAN



#### Peki Neden Özgür Yazılım?

“Özgür yazılım felsefesi, yazılımın sınırlarının ortadan kaldırılması amacını güder. Yazılımın sınırları kalmadığında yazılım özgürdür ve dileyen bu yazılımı dilediği biçime çok kısa sürede getirip ihtiyaçlarını daha etkin bir biçimde karşılayabilir. Bu biçimde yazılım üretiminin ve paylaşımının topluma nasıl bir katkı vereceği açıktır; ihtiyaçları daha etkin bir biçimde karşılayan yazılım çözümlerini mümkün olan en kısa sürelerde geliştirmek mümkün olacaktır. Üretici bağımlılıkları ve yazılım tekelciliği önlenecek, yeni iş modelleri çerçevesinde yazılımdan gelir elde etmek yine de mümkün olacaktır.”

[Özgür Yazılım](https://kamp.linux.org.tr/2018/hakkinda/ozgur-yazilim-felsefesi/)


### Siz Bu Etkinliğin Nasıl Bir Parçası Olabilirsiniz?

Şubat ayında olan ve 4 gün süren Mustafa Akgül Akademik Bilişim'e veya Temmuz sonunda olan Mustafa Akgül Özgür Yazılım Yaz Kampı'na katılımcı olarak linux.org.tr den başvuru yapabilirsiniz.

Etkinlik için temel esas, GÖNÜLLÜLÜK. Eğitmenler, katılımcılar, organizasyon, okullarda çalışanlar herkes öncelikle bu işte gönüllü. Sizler de organizasyona yardımcı olabilmek için gönüllü olabilirsiniz.

Eğer bir konuda başkalarına aktaracak bilginiz varsa eğitmenlik/yardımcı eğitmenlik için mail atabilir ve bir sonraki eğitim zamanı yeni gelen bilgiye aç öğrencilerle harika günler geçirebilirsiniz.
